Licenčná zmluva s koncovým používateľom

Pozorne si prečítajte túto licenčnú zmluvu s koncovým používateľom (ďalej len „Zmluva“) ešte pred použitím nositeľných zariadení vyrobených spoločnosťou Samsung alebo značky Samsung, ktoré sú kompatibilné s mobilnými zariadeniami Samsung, ako napríklad zariadenia série Gear a Gear Fit (ďalej súhrnne len „Nositeľné zariadenie“), a aplikácie Správca pre nositeľné zariadenia Samsung, ktorá je kompatibilná s mobilnými zariadeniami Samsung (ďalej súhrnne len „Správca“), pretože táto Zmluva obsahuje dôležité informácie. 
Táto Zmluva predstavuje právne záväznú zmluvu medzi vami (buď jednotlivcom alebo individuálnym subjektom) a spoločnosťou Samsung Electronics Co., Ltd. (ďalej len „Samsung“) na softvér, ktorý vlastní spoločnosť Samsung, jej pridružené spoločnosti, jej dodávatelia a licenční partneri tretích strán, ktorý je pripojený k tejto Zmluve vrátane softvéru a súvisiacich médií, tlačených materiálov „online“ alebo elektronickej dokumentácie súvisiacej s vaším používaním Nositeľného zariadenia alebo Správcom (ďalej súhrnne len „Softvér“). 

Správca je softvérový program, ktorý slúži na pripojenie vášho mobilného zariadenia (ďalej len „Zariadenie“) k Nositeľnému zariadeniu a umožňuje vám spravovať, ovládať alebo aktualizovať softvér Nositeľného zariadenia prostredníctvom Zariadenia. Nositeľné zariadenie vyžaduje na bežnú prevádzku vopred nainštalovaný softvér.  Používaním Nositeľného zariadenia, Správcu alebo jeho vopred nainštalovaného softvéru súhlasíte s obsahom tejto Zmluvy.  Ak nesúhlasíte s týmito podmienkami, nepoužívajte Nositeľné zariadenie, Správcu ani jeho vopred nainštalovaný softvér. 
1. Udelenie licencie
V súlade s podmienkami tejto Zmluvy sa vám udeľuje obmedzená, neexkluzívna a odvolateľná licencia na inštaláciu, používanie, prístup, zobrazenie a spustenie jednej kópie Správcu na jednom Nositeľnom zariadení. Správcu nesmiete sprístupniť prostredníctvom siete, pomocou ktorej by ho mohlo používať viac Nositeľných zariadení naraz.
Na niektoré časti Softvéru sa môžu vzťahovať licencie typu open source.  Ustanovenia licencií typu open source môžu nahrádzať niektoré podmienky tejto Zmluvy.

2. Vyhradenie práv a vlastníctvo
Spoločnosť Samsung si vyhradzuje všetky práva, ktoré vám nie sú výslovne udelené prostredníctvom tejto Zmluvy. Softvér je chránený autorskými právami a inými zákonmi a zmluvami o duševnom vlastníctve. Spoločnosť Samsung vlastní vlastnícky titul, autorské práva a iné práva na ochranu duševného vlastníctva týkajúce sa Softvéru. Softvér sa nepredáva, ale sa poskytuje na základe licencie.

3. Obmedzenie licencie
Softvér nesmiete spätne analyzovať, dekompilovať, rozoberať ani sa inak pokúšať zistiť jeho zdrojový kód alebo algoritmy, upravovať ho, deaktivovať akékoľvek jeho funkcie ani vytvárať odvodené diela na jeho základe. Softvér nesmiete najímať, prenajímať, požičiavať, poskytovať na základe sublicencie ani prostredníctvom komerčných hostiteľských služieb.

4. Služby a aktualizácie
Nositeľné zariadenie a Softvér obsahujú určitý softvér na správu zdravého životného štýlu (ďalej len „Softvér pre zdravie“) alebo s ním môžu byť kompatibilné. Softvér pre zdravie je určený len na rekreačné použitie. Nositeľné zariadenie ani Softvér pre zdravie nie sú určené na diagnostiku ochorení alebo iných zdravotných stavov, na odstránenie, zmiernenie, liečenie či prevenciu chorôb ani na žiadne iné lekárske účely. Niektoré údaje odvodené zo Softvéru pre zdravie sú určené len na informačné účely a nie sú náhradou vášho kontaktu s vaším lekárom alebo iným poskytovateľom lekárskych služieb. Nikdy neignorujte rady profesionálneho lekára a neodkladajte vyhľadanie lekárskej pomoci kvôli informáciám, ktoré vám poskytol Softvér pre zdravie.
Môžete mať k dispozícii aj služby tretích strán. Spoločnosť Samsung neposkytuje žiadnu záruku ani žiadne vyhlásenia týkajúce sa obsahu, presnosti, kompletnosti alebo účinnosti služieb tretích strán ani ich súladu s platnými zákonmi a normami.
Pomocou Správcu môžete aktualizovať Softvér Nositeľného zariadenia. Spoločnosť Samsung vám môže poskytnúť alebo sprístupniť aktualizácie Softvéru Nositeľného zariadenia (ďalej len „Aktualizácia“) vrátane (okrem iného) opráv chýb, inovácií služieb alebo inovácií či vylepšení akéhokoľvek softvéru, ktorý bol predtým nainštalovaný vo vašom Nositeľnom zariadení. Ak chcete používať verziu poskytnutú prostredníctvom takejto Aktualizácie, najskôr musíte získať licenciu na softvér, pre ktorý je Aktualizácia určená. Táto aktualizovaná verzia môže pridávať nové funkcie a v niektorých prípadoch aj odstraňovať existujúce funkcie. Aktualizácia bude všeobecne dostupná, no v niektorých prípadoch budú Aktualizácie poskytovať len vaši operátori. V takýchto prípadoch sa budú takéto Aktualizácie riadiť zmluvným vzťahom medzi vami a vaším operátorom.

5. Súhlas s používaním údajov
Beriete na vedomie a súhlasíte s tým, že spoločnosť Samsung a/alebo jej pridružené spoločnosti môžu zhromažďovať a používať technické informácie, ako je napríklad výrobné číslo, názov modelu, kód zákazníka, záznam prístupu, aktuálna verzia softvéru vášho zariadenia, kód MCC (mobilný kód krajiny), kód MNC (kód mobilnej siete) a číslo TWID (jedinečné identifikačné číslo pamäťového produktu zabudovaného v Nositeľnom zariadení). Spoločnosť Samsung a jej pridružené spoločnosti môžu použiť tieto informácie na zlepšenie alebo inováciu podporných služieb pre Nositeľné zariadenie a Správcu a tieto informácie neposkytnú žiadnej tretej strane vo forme, ktorá by vás mohla osobne identifikovať. S vašimi údajmi sa bude vždy narábať v súlade so Zásadami ochrany osobných údajov spoločnosti Samsung, ktoré môžete zobraziť na adrese: http://account.samsung.com/membership/pp.

6. Dátové pripojenie 
Niektoré funkcie Softvéru môžu vyžadovať, aby vaše mobilné zariadenie malo prístup na internet, a môžu sa na ne vzťahovať obmedzenia vášho poskytovateľa siete alebo internetu. Softvér môže na takýto prístup využívať vašu mobilnú sieť, čo môže v závislosti od vášho programu viesť k zvýšeným poplatkom.  Okrem toho môže na bezproblémové využívanie niektorých funkcií Softvéru vplývať vhodnosť a výkonnosť hardvéru vášho zariadenia alebo dátového pripojenia. 

7 Prevod Softvéru 
Túto Zmluvu ani práva a povinnosti týkajúce sa Softvéru stanovené v tomto dokumente nesmiete previesť na žiadnu tretiu stranu, ak tieto činnosti nie sú spojené s predajom Nositeľného zariadenia dodaného so Softvérom. V takomto prípade musí byť v prenose zahrnutý celý Softvér (vrátane všetkých komponentov, médií a tlačených materiálov, inovácií a tejto Zmluvy) a vy si nesmiete ponechať žiadne kópie Softvéru. Tento prevod nesmie byť nepriamy, ako napríklad formou zásielky. Pred takýmto prevodom musí koncový používateľ, ktorý získa Softvér, súhlasiť so všetkými podmienkami tejto Zmluvy.

8. Obmedzenie exportu  
Beriete na vedomie, že na Správcu a Softvér sa vzťahujú obmedzenia exportu rôznych krajín. Súhlasíte, že budete dodržiavať všetky platné medzinárodné a národné zákony, ktoré sa vzťahujú na Správcu alebo Softvér, vrátane platných zákonov a predpisov o obmedzení exportu.   

9. Ukončenie
Táto Zmluva zostáva v platnosti až do jej ukončenia. Vaše práva získané na základe tejto Zmluvy sa automaticky zrušia bez akéhokoľvek oznámenia od spoločnosti Samsung, ak porušíte ktorúkoľvek podmienku tejto Zmluvy. Po ukončení tejto Zmluvy musíte prestať používať Správcu alebo Softvér a zničiť všetky kópie Správcu alebo Softvéru.

10. Vylúčenie záruky
AK TO NIE JE OSOBITNE UVEDENÉ V PÍSOMNEJ VÝSLOVNEJ OBMEDZENEJ ZÁRUKE PRILOŽENEJ K VÁŠMU NOSITEĽNÉMU ZARIADENIU, SOFTVÉR POSKYTNUTÝ SPOLOČNOSŤOU SAMSUNG (ZAHRNUTÝ V NOSITEĽNOM ZARIADENÍ, PREVZATÝ ALEBO INAK ZÍSKANÝ) SA POSKYTUJE V DODANOM STAVE A S AKTUÁLNOU DOSTUPNOSŤOU, BEZ AKEJKOĽVEK ZÁRUKY OD SPOLOČNOSTI SAMSUNG, VÝSLOVNEJ ALEBO PREDPOKLADANEJ. SPOLOČNOSŤ SAMSUNG V PLNEJ MIERE POVOLENEJ ZÁKONOM VYLUČUJE AKÚKOĽVEK ZÁRUKU, VÝSLOVNÚ, PREDPOKLADANÚ ALEBO ŠTATUTÁRNU, VRÁTANE (OKREM INÉHO) PREDPOKLADANEJ ZÁRUKY PREDAJNOSTI, DOSTATOČNEJ KVALITY VYHOTOVENIA, VHODNOSTI NA KONKRÉTNY ÚČEL, SPOĽAHLIVOSTI ALEBO DOSTUPNOSTI, PRESNOSTI, NEOBSAHOVANIA VÍRUSOV, NERUŠENÉHO UŽÍVANIA, NEPORUŠENIA PRÁV TRETÍCH STRÁN ANI INÝCH PORUŠENÍ PRÁV. NIEKTORÉ PRÁVNE SYSTÉMY NEUMOŽŇUJÚ VYLÚČENIE ALEBO OBMEDZENIE PREDPOKLADANÝCH ZÁRUK, TAKŽE VYŠŠIE UVEDENÉ VYLÚČENIA ALEBO OBMEDZENIA SA VÁS NEMUSIA TÝKAŤ. ŽIADNE ÚSTNE ALEBO PÍSOMNÉ RADY ČI INFORMÁCIE ZÍSKANÉ OD SPOLOČNOSTI SAMSUNG ALEBO JEJ PRIDRUŽENÝCH SPOLOČNOSTÍ NEMÔŽU ZMENIŤ TOTO VYLÚČENIE ZÁRUKY SPOLOČNOSTI SAMSUNG NA SOFTVÉR ANI VYTVÁRAŤ AKÚKOĽVEK ZÁRUKU OD SPOLOČNOSTI SAMSUNG. 

11. Aplikácie a služby Samsung
Určité aplikácie a/alebo služby môžu byť vopred nainštalované alebo dostupné na prevzatie do vášho nositeľného zariadenia. Takéto aplikácie a/alebo služby môžu vyžadovať členstvo v službe Samsung Service (ďalej len „konto Samsung“). Vaše povinnosti a práva v rámci konta Samsung sú stanovené v samostatných podmienkach a zásadách ochrany osobných údajov pre konto Samsung. V prípade aplikácií a/alebo služieb, ktoré nevyžadujú konto Samsung, sa môže vyžadovať váš súhlas s ich vlastnými podmienkami a zásadami ochrany osobných údajov. Týmto potvrdzujete, že rozumiete a súhlasíte s tým, že sa na každú konkrétnu aplikáciu a službu vzťahujú príslušné podmienky a zásady ochrany osobných údajov.

12. Obmedzenie zodpovednosti
SPOLOČNOSŤ SAMSUNG NEBUDE ZODPOVEDNÁ ZA ŽIADNE ŠKODY AKÉHOKOĽVEK DRUHU VYPLÝVAJÚCE Z ALEBO TÝKAJÚCE SA POUŽÍVANIA ALEBO NEMOŽNOSTI POUŽÍVANIA SOFTVÉRU, JEHO OBSAHU ČI FUNKCIÍ VRÁTANE (OKREM INÉHO) ŠKÔD SPÔSOBENÝCH ALEBO SÚVISIACICH S CHYBAMI, OPOMENUTÍM, PRERUŠENÍM, PORUCHAMI, ONESKORENÍM PREVÁDZKY ALEBO PRENOSU, POČÍTAČOVÝM VÍRUSOM, CHYBOU PRIPOJENIA, SIEŤOVÝMI POPLATKAMI ANI ZA AKÉKOĽVEK ĎALŠIE PRIAME, NEPRIAME, ZVLÁŠTNE, NÁHODNÉ, EXEMPLÁRNE ALEBO NÁSLEDNÉ ŠKODY ANI V PRÍPADE, ŽE BOLA SPOLOČNOSŤ SAMSUNG UPOZORNENÁ NA MOŽNOSŤ TAKÝCHTO ŠKÔD. NIEKTORÉ PRÁVNE SYSTÉMY NEUMOŽŇUJÚ VYLÚČENIE ALEBO OBMEDZENIE NÁHODNÝCH ALEBO NÁSLEDNÝCH ŠKÔD, TAKŽE VYŠŠIE UVEDENÉ VYLÚČENIA ALEBO OBMEDZENIA SA VÁS NEMUSIA TÝKAŤ. BEZ OHĽADU NA VYŠŠIE UVEDENÉ INFORMÁCIE, CELKOVÁ ZODPOVEDNOSŤ SPOLOČNOSTI SAMSUNG VOČI VÁM ZA VŠETKY STRATY, ŠKODY Či DÔVODY ŽALOBY VYPLÝVAJÚCE Z VÁŠHO POUŽÍVANIA SOFTVÉRU ALEBO V SÚVISLOSTI S AKÝMKOĽVEK INÝM USTANOVENÍM TEJTO ZMLUVY VRÁTANE (OKREM INÉHO) TÝCH, KTORÉ VYPLÝVAJÚ ZO ZMLUVY, PORUŠENIA PRÁV ALEBO Z INÝCH SKUTOČNOSTÍ, NESMIE PREKROČIŤ SUMU, KTORÚ ODBERATEĽ ZAPLATIL ŠPECIFICKY ZA TENTO SOFTVÉR. VYŠŠIE UVEDENÉ OBMEDZENIA A VYLÚČENIA (VRÁTANE ODDIELOV 10 A 11) PLATIA V MAXIMÁLNOM ROZSAHU POVOLENOM PLATNÝMI ZÁKONMI AJ V PRÍPADE, ŽE PRÍPADNÉ NÁPRAVNÉ OPATRENIE NESPLNÍ SVOJ ZÁKLADNÝ ÚČEL.

13. Rozhodné právo
Táto Zmluva sa riadi zákonmi krajiny, v ktorej máte trvalý pobyt, a to bez ohľadu na kolízne normy. Táto Zmluva sa neriadi Dohovorom OSN o zmluvách o medzinárodnom predaji tovarov, ktorého použitie sa výslovne vylučuje. 

14. Riešenie sporov 
Ak nie je možné zmierlivo vyriešiť spory, polemiku alebo nezhody vyplývajúce akýmkoľvek spôsobom z tejto Zmluvy alebo z vášho používania Softvéru, tieto situácie budú podliehať neexkluzívnej jurisdikcii súdov krajiny, v ktorej máte trvalý pobyt.  Bez ohľadu na vyššie uvedené, spoločnosť Samsung môže požiadať o nápravné súdne nariadenia (alebo ekvivalentný typ neodkladného opravného prostriedku) v akejkoľvek jurisdikcii. 

15.  Úplná Zmluva
Táto Zmluva predstavuje úplnú dohodu medzi vami a spoločnosťou Samsung týkajúcu sa Softvéru a nahrádza všetky predchádzajúce alebo súčasné ústne alebo písomné oznámenia, návrhy a vyhlásenia s ohľadom na Softvér alebo akýkoľvek iný predmet, na ktorý sa vzťahuje táto Zmluva. Ak je niektoré ustanovenie tejto Zmluvy považované za neúčinné, neplatné, nevynútiteľné alebo nezákonné, ostatné ustanovenia naďalej ostávajú v plnej platnosti a účinnosti.
